---
title: '5 Webdesigntrends voor 2021'
date: 2021-01-01
tags: ['trends', 'webdesign', 'online']
---

**Na jaren van flat en material design, waait er ineens een andere wind. En wat voor één. Hij snijdt ons snoeihard in het gezicht. Huiverend zetten we eerder dit jaar de kraag op. Zoveel moedwillige heftigheid hadden we in ons jonge webvak nog niet gehad.**

Waar die scherpte vandaan komt? Wellicht hebben we haar te danken de polariserende tendensen in onze samenleving. Misschien komt ze door al het vloeken op social media en in de politiek. Of moeten we de oorzaak zoeken in het feit dat iedereen tegenwoordig lijdt aan concentratieproblemen, stemmingswisselingen, kleurenblindheid en laagsensiviteit? Zwarte Piet mag het zeggen.

Maar. Eenmaal van de schrik bekomen, zien wij de lol er wel van in. We nemen het met een korreltje zout. We relativeren. En we waarderen het effect van een goeie knuppel in het hoenderhok: de kippen staan op scherp en de veertjes dwarrelen vrolijk rond. Zo ook met de webdesigntrends voor komend jaar: scherp en vrolijk.

### 1. Brutal webdesign, lekker lelijk

Een website als jaren 80-trainingspak: roze en turquoise met paarse biesjes. Je bedenkt het niet. En je gelooft het ook niet, maar de meest opmerkelijke trend is brutal webdesign. Het gilt: “Doe Maar Lekker Lelijk En Pleur Op Met Je Goede Smaak.”

Luister en huiver. We zien vloekende kleurvlakken, een totaal gebrek aan uitlijning, ‘mislukte’ foto’s, duotone en halve tekeningen. Verder zien we prehistorisch webdesign: schokkerige gif-animaties, blauw-onderstreepte links, knoppen met bevel & emboss, tekstmarkering, dropshadows, gradients, keiharde HTML-kleuren en websafe fonts. Hellup.

### 2. Gebroken en a-symmetrisch
Broken grid en asymmetrical layout – in goed Engels. Eerst was webdesign netjes recht onder elkaar en keurig boven de vouw. Toen leerden we scrollen, gingen we afkijken bij glossy tijdschriften en noemden we het editoral design. Tegenwoordig lijkt het niet eens meer op een magazine. Scrollen van boven naar onder en terug of van links naar rechts en vice versa. Veel witruimte en elementen die inladen van alle kanten. Het mag allemaal, als het maar niet braaf is. Schools uitlijnen is zooooo verleden tijd.

### 3. Geen design design
Door alle geweld hierboven (en hieronder) zou je bijna niet opmerken dat er ook een totaal minimalistische trend gaande is: het lijkt erop dat er in sommige gevallen helemaal niet meer ontworpen wordt: mobiele interfaces vrijwel zonder kleur, heel functioneel en met een paar ‘standaard’ iconen. Grote jongens als Twitter, Apple Music, Airbnb en Instagram gaan op de telefoon steeds meer op elkaar lijken. Het doet saai aan, maar eigenlijk is het heel fijn. Geen toeters en bellen en iedereen snapt hoe het werkt.

### 4. Kleur: roze, turquoise en met paarse biesjes
Brutal dicteert kleurkeuze in 2021. Neem opnieuw de sportkleding uit de jaren 80 voor de geest.

### 5. Dramatisch en schreefloos
Doe maar niet normaal is ook het devies als het om typografie gaat. Schreefloze fonts met karakter, ronde vorm en bijzondere details. Geen bescheiden functionaliteit maar letters die helemaal gemaakt zijn voor in-your-face. Airbnb ontwikkelde de Cereal en IBM liet de Plex maken, uitgesproken fonts zonder schreef. Als je geen budget hebt voor een eigen lettertype op maat, kies je voor Gilroy, Circular, Proxima Nova, GT Walsheim of iets wat erop lijkt.
